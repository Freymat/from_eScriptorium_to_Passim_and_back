אבות הטמאות, השרץ, ושכבת זרע, וטמא מת, והמצרע בימי ספרו, ומי חטאת שאין בהם כדי הזיה, הרי אלו מטמאין אדם וכלים במגע, וכלי חרש באויר, ואינם מטמאין במשא: למעלה מהם, נבלה, ומי חטאת שיש בהם כדי הזיה, שהם מטמאין את האדם במשא לטמא בגדים במגע, וחשוכי בגדים במגע: למעלה מהן, בועל נדה, שהוא מטמא משכב תחתון כעליון. למעלה מהן, זובו של זב ורקו ושכבת זרעו ומימי רגליו, ודם הנדה, שהן מטמאין במגע ובמשא. למעלה מהן, מרכב, שהוא מטמא תחת אבן מסמא. למעלה מן המרכב, משכב, ששוה מגעו למשאו. למעלה מן המשכב, הזב, שהזב עושה משכב, ואין משכב עושה משכב: למעלה מן הזב, זבה, שהיא מטמאה את בועלה. למעלה מן הזבה, מצרע, שהוא מטמא בביאה. למעלה מן המצרע, עצם כשערה, שהוא מטמא טמאת שבעה. חמור מכלם, המת, שהוא מטמא באהל, מה שאין כלם מטמאין: עשר טמאות פורשות מן האדם. מחסר כפורים, אסור בקדש ומתר בתרומה ובמעשר. חזר להיות טבול יום, אסור בקדש ובתרומה ומתר במעשר. חזר להיות בעל קרי, אסור בשלשתן. חזר להיות בועל נדה, מטמא משכב תחתון כעליון. חזר להיות זב שראה שתי ראיות, מטמא משכב ומושב, וצריך ביאת מים חיים, ופטור מן הקרבן. ראה שלש, חיב בקרבן. חזר להיות מצרע מסגר, מטמא בביאה, ופטור מן הפריעה ומן הפרימה ומן התגלחת ומן הצפרים. ואם היה מחלט, חיב בכלן. פרש ממנו אבר שאין עליו בשר כראוי, מטמא במגע ובמשא, ואינו מטמא באהל. ואם יש עליו בשר כראוי, מטמא במגע ובמשא ובאהל. שעור בשר כראוי, כדי להעלות ארוכה. רבי יהודה אומר, אם יש במקום אחד כדי להקיפו בחוט ערב, יש בו להעלות ארוכה: עשר קדשות הן, ארץ ישראל מקדשת מכל הארצות. ומה היא קדשתה, שמביאים ממנה העמר והבכורים ושתי הלחם, מה שאין מביאים כן מכל הארצות: עירות המקפות חומה מקדשות ממנה, שמשלחים מתוכן את המצרעים, ומסבבין לתוכן מת עד שירצו. יצא, אין מחזירין אותו: לפנים מן החומה מקדש מהם, שאוכלים שם קדשים קלים ומעשר שני. הר הבית מקדש ממנו, שאין זבים וזבות, נדות ויולדות נכנסים לשם. החיל מקדש ממנו, שאין גוים וטמא מת נכנסים לשם. עזרת נשים מקדשת ממנו, שאין טבול יום נכנס לשם, ואין חיבים עליה חטאת. עזרת ישראל מקדשת ממנה, שאין מחסר כפורים נכנס לשם, וחיבין עליה חטאת. עזרת הכהנים מקדשת ממנה, שאין ישראל נכנסים לשם אלא בשעת צרכיהם, לסמיכה לשחיטה ולתנופה: בין האולם ולמזבח מקדש ממנה, שאין בעלי מומין ופרועי ראש נכנסים לשם. ההיכל מקדש ממנו, שאין נכנס לשם שלא רחוץ ידים ורגלים. קדש הקדשים מקדש מהם, שאין נכנס לשם אלא כהן גדול ביום הכפורים בשעת העבודה. אמר רבי יוסי, בחמשה דברים בין האולם ולמזבח שוה להיכל, שאין בעלי מומין, ופרועי ראש, ושתויי יין, ושלא רחוץ ידים ורגלים נכנסים לשם, ופורשין מבין האולם ולמזבח בשעת הקטרה: כלי עץ, וכלי עור, וכלי עצם, וכלי זכוכית, פשוטיהן טהורים, ומקבליהן טמאים. נשברו, טהרו. חזר ועשה מהם כלים, מקבלין טמאה מכאן ולהבא. כלי חרס וכלי נתר, טמאתן שוה. מטמאין ומטמאין באויר, ומטמאין מאחוריהן, ואינן מטמאין מגביהן, ושבירתן היא טהרתן: הדקין שבכלי חרס, וקרקרותיהן, ודפנותיהן יושבין שלא מסמכין, שעורן, מכדי סיכת קטן ועד לג. מלג ועד סאה, ברביעית. מסאה ועד סאתים, בחצי לג. מסאתים ועד שלש ועד חמש סאין, בלג, דברי רבי ישמעאל. רבי עקיבא אומר, אני איני נותן בהן מדה, אלא, הדקין שבכלי חרס, וקרקרותיהן, ודפנותיהן יושבין שלא מסמכין, שעורן מכדי סיכת קטן ועד קדרות הדקות. מהקדרות הדקות ועד חביות לודיות, ברביעית. מלודיות ועד לחמיות, בחצי לג. מלחמיות ועד חצבים גדולים, בלג. רבן יוחנן בן זכאי אומר, חצבים גדולים, שעורן בשני לגין. הפכים הגלילים והחביונות, שעור קרקרותיהן כל שהן, ואין להם דפנות: הטהורין שבכלי חרס, טבלה שאין לה לזבז, ומחתה פרוצה, ואבוב של קלאין, וסילונות, אף על פי כפופין אף על פי מקבלין, וכבכב שעשאו לסל הפת, וטפי שהתקינו לענבים, וחבית של שיטין, וחבית דפונה בשולי המחץ, והמטה, והכסא, והספסל, והשלחן, והספינה, והמנורה של חרס, הרי אלו טהורים. זה הכלל, כל שאין לו תוך בכלי חרס, אין לו אחורים: פנס שיש בו בית קבול שמן, טמא. ושאין בו, טהור. מגופת היוצרין שהוא פותח בה, טהורה. ושהוא גומר בה, טמאה. משפך של בעלי בתים, טהור. ושל רוכלין, טמא, מפני שהוא של מדה, דברי רבי יהודה בן בתירא. רבי עקיבא אומר, מפני שהוא מטהו על צדו ומריח בו ללוקח: כסוי כדי יין וכדי שמן, וכסוי חביות נירות, טהורין. ואם התקינו לתשמיש, טמאים. כסוי הלפס, בזמן שהוא נקוב ויש לו חדוד, טהור. אם אינו נקוב ואין לו חדוד, טמא, מפני שהיא מסננת לתוכו את הירק. רבי אליעזר בר צדוק אומר, מפני שהיא הופכת עליו את הרונקי: גסטרא שנמצאת בכבשן, עד שלא נגמרה מלאכתה, טהורה. משנגמרה מלאכתה, טמאה. טיטרוס, רבי אליעזר בר צדוק מטהר. רבי יוסי מטמא, מפני שהוא כמוציא פרוטות: הטמאין שבכלי חרס, טבלה שיש לה לזבז, ומחתה שלמה, וטבלה שהיא מלאה קערות. נטמאת אחת מהם בשרץ, לא נטמאו כלם. אם יש לה לזבז עודף, נטמאה אחת מהם, נטמאו כלן. וכן בית תבלין של חרס, וקלמרים המתאמות. ובית תבלין של עץ, שנטמא אחד במשקה, לא נטמא חברו. רבי יוחנן בן נורי אומר, חולקין את עביו. המשמש לטמא, טמא. המשמש לטהור, טהור. אם יש לו לזבז עודף, נטמא אחד מהם, נטמא חברו: הלפיד, טמא. ובית שקעו של נר, מטמא באויר. המסרק של צרצור, רבי אליעזר מטהר, וחכמים מטמאין: שעור כלי חרס לטהר, העשוי לאכלין, שעורו בזיתים. העשוי למשקין, שעורו במשקין. העשוי לכך ולכך, מטילין אותו לחמרו בזיתים: חבית, שעורה בגרוגרות, דברי רבי שמעון. רבי יהודה אומר, באגוזים. רבי מאיר אומר, בזיתים. הלפס והקדרה, שעורן בזיתים. הפך והטפי, שעורן בשמן. והצרצור, שעורו במים. רבי שמעון אומר, שלשתן בזרעונין. נר, שעורו בשמן. רבי אליעזר אומר, בפרוטה קטנה. נר שנטל פיו, טהור. ושל אדמה שהסק פיו בפתילה, טהור: חבית שנקבה ועשאה בזפת, ונשברה, אם יש במקום הזפת מחזיק רביעית, טמאה, מפני שלא בטל שם כלי מעליה. חרס שנקב ועשאו בזפת, אף על פי מחזיק רביעית, טהור, מפני שבטל שם כלי מעליו: חבית שנתרועעה וטפלה בגללים, אף על פי שהוא נוטל את הגללים והחרסים נופלים, טמאה, מפני שלא בטל שם כלי מעליה. נשברה ודבק ממנה חרסית, או שהביא חרסית ממקום אחר וטפלן בגללים, אף על פי שהוא נוטל הגללים והחרסין עומדים, טהורה, מפני שבטל שם כלי מעליה. היה בה חרס מחזיק רביעית, כלה מטמא במגע, וכנגדו מטמא באויר: הטופל כלי חרס הבריא, רבי מאיר ורבי שמעון מטמאים. וחכמים אומרים, הטופל את הבריא, טהור. ואת הרעוע, טמא. וכן בחדוק הקרויה: יבלית שטופלין בה הפטסין, הנוגע בה, טמא. מגופת חבית, אינה חבור. הנוגע בטפולו של תנור, טמא: מחם שטפלו בחמר ובחרסית, הנוגע בחמר, טמא. ובחרסית, טהור. קומקום שנקב ועשאו בזפת, רבי יוסי מטהר, שאינו יכול לקבל את החמין כצונן. וכן היה אומר בכלי זפת. כלי נחשת שזפתן, טהורין. ואם ליין, טמאין: חבית שנקבה ועשאה בזפת יתר מצרכה, הנוגע בצרכה, טמא. יתר מצרכה, טהור. זפת שנטפה על החבית, הנוגע בה, טהור. משפך של עץ ושל חרס שפקקו בזפת, רבי אלעזר בן עזריה מטמא. רבי עקיבא מטמא בשל עץ, ומטהר בשל חרס. רבי יוסי מטהר בשניהם: החרס שאינו יכול לעמד מפני אזנו, או שהיה בו חדוד והחדוד מכריעו, טהור. נטלה האזן, נשבר החדוד, טהור. רבי יהודה מטמא. חבית שנפחתה, והיא מקבלת על דפנותיה, או שנחלקה כמין שתי ערבות, רבי יהודה מטהר, וחכמים מטמאין: חבית שנתרועעה ואינה יכולה להטלטל בחצי קב גרוגרות, טהורה. גסטרא שנתרועעה ואינה מקבלת משקין, אף על פי שהיא מקבלת אכלין, טהורה שאין שירין לשירין: איזו היא גסטרא, כל שנטלו אזניה. היו בה חדודין יוצאין, כל המקבל עמה בזיתים, מטמא במגע וכנגדו מטמא באויר. וכל שאינו מקבל עמה בזיתים, מטמא במגע ואין כנגדו מטמא באויר. היתה מטה על צדה כמין קתדרה, כל המקבל עמה בזיתים, מטמא במגע וכנגדו מטמא באויר. וכל שאינו מקבל עמה בזיתים, מטמא במגע ואין כנגדו מטמא באויר. שולי קורפיות ושולי קוסים הצידוניים, אף על פי שאינם יכולים לישב שלא מסמכין, טמאין, שלכך נעשו מתחלתן: כלי חרש שיש לו שלש שפיות, הפנימית עודפת, הכל טהור. החיצונה עודפת, הכל טמא. האמצעית עודפת, ממנה ולפנים, טמא. ממנה ולחוץ, טהור. היו שוות, רבי יהודה אומר, חולקין האמצעית. וחכמים אומרים, הכל טהור. כלי חרס, מאימתי מקבלין טמאה, משיצרפו בכבשן, והיא גמר מלאכתן: תנור, תחלתו ארבעה, ושיריו ארבעה, דברי רבי מאיר. וחכמים אומרים, במה דברים אמורים, בגדול. אבל בקטן, תחלתו כל שהוא, ושיריו רבו, משתגמר מלאכתו. איזהו גמר מלאכתו, משיסיקנו כדי לאפות בו ספגנין. רבי יהודה אומר, משיסיק את החדש, כדי לאפות בישן ספגנין: כירה, תחלתה שלש, ושיריה שלש, משתגמר מלאכתה. איזהו גמר מלאכתה, משיסיקנה, כדי לבשל עליה ביצה קלה שבביצים, טרופה ונתונה באלפס. הכפח, עשאו לאפיה, שעורו כתנור. עשאו לבשול, שעורו ככירה. האבן היוצא מן התנור טפח, ומן הכירה שלש אצבעות, חבור. היוצא מן הכפח, עשאו לאפיה, שעורו כתנור. עשאו לבשול, שעורו ככירה. אמר רבי יהודה, לא אמרו טפח, אלא בין התנור ולכתל. היו שני תנורין סמוכים זה לזה, נותן לזה טפח ולזה טפח, והשאר טהור: עטרת כירה, טהורה. טירת התנור, בזמן שהיא גבוהה ארבעה טפחים, מטמאה במגע ובאויר. פחותה מכאן, טהורה. אם חברה לו, אפלו על שלש אבנים טמאה. בית הפך ובית התבלין ובית הנר שבכירה, מטמאין במגע ואינן מטמאין באויר, דברי רבי מאיר. רבי ישמעאל מטהר: תנור שהסק מאחוריו, או שהסק שלא לדעתו, או שהסק בבית האמן, טמא. מעשה שנפלה דלקה בתנורי כפר סגנה, ובא מעשה ליבנה, וטמאן רבן גמליאל: מוסף התנור של בעלי בתים, טהור. ושל נחתומין, טמא, מפני שהוא סומך עליו את השפוד. רבי יוחנן הסנדלר אומר, מפני שהוא אופה בו כשהוא נדחק. כיוצא בו, מוסף היורה של שולקי זיתים, טמא. ושל צבעים, טהור: תנור שנתן בו עפר עד חציו, מעפר ולמטן, מטמא במגע. מעפר ולמעלן, מטמא באויר. נתנו על פי הבור או על פי הדות, ונתן שם אבן, רבי יהודה אומר, אם מסיק מלמטן, והוא נסוק מלמעלן, טמא. וחכמים אומרים, הואיל והסק מכל מקום, טמא: תנור שנטמא, כיצד מטהרין אותו. חולקו לשלשה, וגורר את הטפלה עד שיהא בארץ. רבי מאיר אומר, אינו צריך לגרר את הטפלה, ולא עד שיהא בארץ, אלא ממעטו מבפנים ארבעה טפחים. רבי שמעון אומר, וצריך להסיעו. חלקו לשנים, אחד גדול ואחד קטן, הגדול טמא והקטן טהור. חלקו לשלשה, אחד גדול כשנים, הגדול טמא, ושנים הקטנים טהורין: חתכו חליות לרחבו, פחות מארבעה טפחים, טהור. מרחו בטיט, מקבל טמאה משיסיקנו כדי לאפות בו ספגנין. הרחיק ממנו את הטפלה ונתן חל או צרור בינתים, בזה אמרו, הנדה והטהורה אופות בו והוא טהור: תנור שבא מחתך מבית האמן, ועשה בו למודין, ונותנן עליו והוא טהור, נטמא. וסלק את למודיו, טהור. החזירן לו, טהור. מרחו בטיט, מקבל טמאה, ואינו צריך להסיקנו, שכבר הסק: חתכו חליות ונתן חל בין חליא לחליא, רבי אליעזר מטהר, וחכמים מטמאין. זה תנורו של עכנאי. יורות הערביין שהוא חופר בארץ וטח בטיט, אם יכול הטיח לעמוד בפני עצמו, טמא. ואם לאו, טהור. וזה תנורו של בן דינאי: תנור של אבן ושל מתכת, טהור, וטמא משום כלי מתכות. נקב, נפגם, נסדק, עשה לו טפלה, או מוסף של טיט, טמא. כמה יהא בנקב, כדי שיצא בו האור. וכן בכירה. כירה של אבן ושל מתכת טהורה, וטמאה משום כלי מתכות, נקבה, נפגמה, נסדקה, עשה לה פטפוטין, טמאה. מרחה בטיט בין מבפנים בין מבחוץ, טהורה. רבי יהודה אומר, מבפנים טמאה, ומבחוץ טהורה: העושה שלשה פטפוטים בארץ וחברן בטיט להיות שופת עליהן את הקדרה, טמאה. קבע שלשה מסמרין בארץ להיות שופת עליהן הקדרה, אף על פי שעשה בראשו מקום שתהא הקדרה יושבת, טהורה. העושה שתי אבנים כירה וחברם בטיט, טמאה. רבי יהודה מטהר, עד שיעשה שלישית, או עד שיסמך לכתל. אחת בטיט ואחת שלא בטיט, טהורה: האבן שהיה שופת עליה ועל התנור, עליה ועל הכירה, עליה ועל הכפח, טמאה. עליה ועל האבן, עליה ועל הסלע, עליה ועל הכתל, טהורה. וזו היתה כירת הנזירים שבירושלים, שכנגד הסלע. כירת הטבחים, בזמן שהוא נותן אבן בצד אבן, נטמאת אחת מהן, לא נטמאו כלן: שלש אבנים שעשאן שתי כירים, נטמאת אחת מן החיצונה, האמצעית המשמשת את הטמאה, טמאה. המשמשת הטהורה, טהורה. נטלה הטהורה, החלטה האמצעית לטמאה. נטלה הטמאה, החלטה האמצעית לטהורה. נטמאו שתים החיצונות, אם היתה האמצעית גדולה, נותן לזו כדי שפיתה מכאן ולזו כדי שפיתה מכאן, והשאר טהור. ואם היתה קטנה, הכל טמא. נטלה האמצעית, אם יכול לשפת עליה יורה גדולה, טמאה. החזירה, טהורה. מרחה בטיט, מקבלת טמאה משיסיקנה כדי לבשל עליה את הביצה: שתי אבנים שעשאם כירה ונטמאו, סמך לזו אבן אחת מכאן, ולזו אבן אחת מכאן, חציה של זו טמאה וחציה טהורה, וחציה של זו טמאה וחציה טהורה. נטלו טהורות, חזרו אלו לטמאתן: הקלתות של בעלי בתים שנפחתה פחות משלשה טפחים, טמאה, שהוא מסיק מלמטן וקדרה בשלה מלמעלן. יתר מכאן, טהורה. נתן אבן או צרור, טהורה. מרחה בטיט, מקבלת טמאה מכאן ולהבא. זו היתה תשובת רבי יהודה בתנור שנתנו על פי הבור או על פי הדות: דכון שיש בו בית קבול קדרות, טהור משום כירה, וטמא משום כלי קבול. הצדדין שלו, הנוגע בהם אינו טמא משום כירה. הרחב שלו, רבי מאיר מטהר, ורבי יהודה מטמא. וכן הכופה את הסל ועושה על גביו כירה: כירה שנחלקה לארכה, טהורה. ולרחבה, טמאה. כפח שנחלק בין לארכו בין לרחבו, טהור. חצר הכירה, בזמן שהיא גבוהה שלש אצבעות, מטמאה במגע ובאויר. פחותה מכאן, מטמאה במגע ואינה מטמאה באויר. כיצד משערין אותה. רבי ישמעאל אומר, נותן את השפוד מלמעלן למטן וכנגדו מטמאה באויר. רבי אליעזר בן יעקב אומר, נטמאה הכירה, נטמאת החצר. נטמאה החצר, לא נטמאת הכירה: היתה מפרשת מן הכירה, בזמן שהיא גבוהה שלש אצבעות, מטמא במגע ובאויר. פחותה מכאן או שהיתה חלקה, טהורה. פטפוטי כירה, שלשה, של שלש אצבעות, מטמאים במגע ובאויר. פחות מכאן, כל שכן הן טמאים, ואפלו הן ארבעה: נטל אחד מהן, מטמאין במגע ואינם מטמאים באויר, דברי רבי מאיר. רבי שמעון מטהר. עשה שנים, זה כנגד זה, מטמאין במגע ובאויר, דברי רבי מאיר. רבי שמעון מטהר. היו גבוהין משלש אצבעות, משלש ולמטן מטמאים במגע ובאויר, משלש ולמעלן מטמאין במגע ואינן מטמאין באויר, דברי רבי מאיר. רבי שמעון מטהר. היו משוכים מן השפה, בתוך שלש אצבעות, מטמאים במגע ובאויר, חוץ משלש אצבעות מטמאים במגע ואינם מטמאים באויר, דברי רבי מאיר. רבי שמעון מטהר: כיצד משערין אותן. רבן שמעון בן גמליאל אומר, נותן את הכנה ביניהן, מן הכנה ולחוץ טהור, מן הכנה ולפנים, ומקום הכנה טמא: התנור שחצצו בנסרים או ביריעות, נמצא שרץ במקום אחד, הכל טמא. כורת פחותה ופקוקה בקש ומשלשלת לאויר התנור, השרץ בתוכה, התנור טמא. השרץ בתנור, אכלין שבתוכה טמאין. ורבי אליעזר מטהר. אמר רבי אליעזר, אם הצילה במת החמור, לא תציל בכלי חרס הקל. אמרו לו, אם הצילה במת החמור, שכן חולקים אהלים, תציל בכלי חרס הקל, שאין חולקים כלי חרס:  היתה שלמה, וכן הקפה, וכן החמת, השרץ בתוכה, התנור טהור. השרץ בתנור, אכלין שבתוכה טהורין. נקבו, העשוי לאכלין, שעורן בזיתים. העשוי למשקין, שעורן במשקים. העשוי לכך ולכך, מטילים אותו לחמרו, בכונס משקה:  סרידה שהיא נתונה על פי התנור ושוקעת לתוכו ואין לה גפים, השרץ בתוכה, התנור טמא. השרץ בתנור, אכלים שבתוכה, טמאין, שאין מצילין מיד כלי חרס אלא כלים. חבית שהיא מלאה משקין טהורין, ונתונה למטה מנחשתו של תנור, השרץ בתנור, החבית והמשקין טהורין. היתה כפויה ופיה לאויר התנור, השרץ בתנור, משקה טופח שבשולי החבית טהור:  קדרה שהיא נתונה בתנור, השרץ בתנור, הקדרה טהורה, שאין כלי חרס מטמא כלים. היה בה משקה טופח, נטמא וטמאה. הרי זה אומר, מטמאיך לא טמאוני ואתה טמאתני:  תרנגול שבלע את השרץ ונפל לאויר התנור, טהור. ואם מת, טמא. השרץ שנמצא בתנור, הפת שבתוכו, שניה, שהתנור תחלה:  בית שאר מקף צמיד פתיל ונתון לתוך התנור, השאר והשרץ בתוכו והקרץ בינתים, התנור טמא והשאר טהור. ואם היה כזית מן המת, התנור והבית טמא, והשאר טהור. אם יש שם פותח טפח, הכל טמא:  השרץ שנמצא בעין של תנור, בעין של כירה, בעין של כפח, מן השפה הפנימית ולחוץ, טהור. ואם היה באויר, אפלו כזית מן המת, טהור. ואם יש שם פותח טפח, הכל טמא:  נמצא מקום הנחת העצים, רבי יהודה אומר, מן השפה החיצונה ולפנים, טמא. וחכמים אומרים, משפה הפנימית ולחוץ, טהור. רבי יוסי אומר, מכנגד שפיתת הקדרה ולפנים, טמא. מכנגד שפיתת הקדרה ולחוץ, טהור. נמצא מקום ישיבת הבלן, מקום ישיבת הצבע, מקום ישיבת של שולקי זיתים, טהור. אין טמא אלא מן הסתימה ולפנים:  בור שיש בו בית שפיתה, טמא. ושל עושי זכוכית, אם יש בו בית שפיתה, טמא. כבשן של סידין ושל זגגין ושל יוצרים, טהורה. פורנה, אם יש לה לזבז, טמאה. רבי יהודה אומר, אם יש לה אסטגיות. רבן גמליאל אומר, אם יש לה שפיות:  מגע טמא מת, שהיו אכלין ומשקין לתוך פיו, הכניס ראשו לאויר התנור טהור, טמאוהו. וטהור שהיו אכלין ומשקין לתוך פיו והכניס ראשו לאויר התנור טמא, נטמאו. היה אוכל דבלה בידים מסאבות, הכניס ידו לתוך פיו לטל את הצרור, רבי מאיר מטמא, רבי יהודה מטהר. רבי יוסי אומר, אם הפך, טמא. אם לא הפך, טהור. היה פנדיון לתוך פיו, רבי יוסי אומר, אם לצמאו, טמא:  האשה שנטף חלב מדדיה ונפל לאויר התנור, טמא, שהמשקה מטמא לרצון ושלא לרצון. היתה גורפתו והכתה הקוץ ויצא ממנה דם, או שנכות ונתנה אצבעה לתוך פיה, נטמא:  מחט או טבעת שנמצאו בנחשתו של תנור, נראין אבל לא יוצאים, אם אופה את הבצק והוא נוגע בהן, טמא. באיזה בצק אמרו, בבצק הבינוני. נמצאו בטפלת התנור מקף צמיד פתיל, אם בטמא, טמאין. ואם בטהור, טהורים. נמצאו במגופת החבית, מצדיה, טמאים, מכנגד פיה, טהורים. נראין בתוכה אבל לא לאוירה, טהורין. שוקעים בתוכה ותחתיהם כקלפת השום, טהורין: חבית שהיא מלאה משקין טהורין ומניקת בתוכה, מקפת צמיד פתיל ונתונה באהל המת, בית שמאי אומרים, החבית והמשקין טהורין, ומניקת טמאה. ובית הלל אומרין, אף מניקת טהורה. חזרו בית הלל להורות כדברי בית שמאי: השרץ שנמצא למטה מנחשתו של תנור, טהור, שאני אומר, חי נפל ועכשיו מת. מחט או טבעת שנמצאו למטה מנחשתו של תנור, טהור, שאני אומר, שם היו עד שלא בא התנור. נמצאו באפר מקלה, טמא, שאין לו במה יתלה: ספוג שבלע משקין טמאין ונגוב מבחוץ ונפל לאויר התנור, טמא, שסוף משקה לצאת. וכן חתיכה של לפת ושל גמי. רבי שמעון מטהר בשני אלו: חרסין שנשתמש בהן משקין טמאין ונפלו לאויר התנור, הסק התנור, טמא, שסוף משקה לצאת. וכן בגפת חדשה, אבל בישנה, טהור. ואם ידוע שיוצא מהן משקין, אפלו לאחר שלש שנים, נטמא: הגפת והזגין שנעשו בטהרה והלכו עליהם טמאים, ואחר כך יצאו מהן משקין, טהורין, שמתחלתן נעשו בטהרה. כוש שבלע את הצנורא, מלמד שבלע את הדרבן, לבנה שבלעה את הטבעת, והן טהורים, נכנסו לאהל המת, נטמאו. הסיטן הזב, נטמאו. נפלו לאויר התנור טהור, טמאוהו. נגע בהן ככר של תרומה, טהור: סרידה שהיא נתונה על פי התנור מקף צמיד פתיל, נסדק מן התנור לסרידה, שעורו מלא פי מרדע שלא נכנס. רבי יהודה אומר, נכנס. נסדקה סרידה, שעורו כמלא פי מרדע נכנס. רבי יהודה אומר, שלא נכנס. היה עגל, אין רואין אותו ארך, אלא שעורו כמלא פי מרדע נכנס: תנור שנקב מעינו, שעורו מלא כוש נכנס ויוצא דולק. רבי יהודה אומר, שלא דולק. נקב מצדו, שעורו כמלא כוש נכנס ויוצא שלא דולק. רבי יהודה אומר, דולק. רבי שמעון אומר, מן האמצע, נכנס. מן הצד, אינו נכנס. וכן היה אומר במגופת החבית שנקבה, שעורה מלא מיצה שניה של שיפון. מן האמצע, נכנס. מן הצד, אינו נכנס. וכן היה אומר בחצבים גדולים שנקבו, שעורם מלא מיצה שניה של קנה. מן האמצע, נכנס. מן הצד, אינו נכנס. במה דברים אמורים, בזמן שנעשו ליין, אבל אם נעשו לשאר משקין, אפלו כל שהוא, טמאים. במה דברים אמורים, בזמן שלא נעשו בידי אדם. אבל אם נעשו בידי אדם, אפלו כל שהוא, טמאים. נקבו, העשוי לאכלים, שעורן בזיתים. העשוי למשקים, שעורן במשקים. העשוי לכך ולכך, מטילים אותו לחמרו, בצמיד פתיל ובכונס משקה: אלו כלים מצילין בצמיד פתיל, כלי גללים, כלי אבנים, כלי אדמה, כלי חרס, וכלי נתר, עצמות הדג ועורו, עצמות חיה שבים ועורה, וכלי עץ הטהורים. מצילים בין מפיהם בין מצדיהן, בין יושבין על שוליהן בין מטין על צדיהן. היו כפויים על פיהן, מצילים כל שתחתיהן עד התהום. רבי אליעזר מטמא. על הכל מצילין, חוץ מכלי חרס, שאינו מציל אלא על האכלים ועל המשקין ועל כלי חרס: במה מקיפים. בסיד ובגפסיס, בזפת ובשעוה, בטיט ובצואה, בחמר ובחרסית, ובכל דבר המתמרח. אין מקיפים לא בבעץ ולא בעופרת, מפני שהוא פתיל ואינו צמיד. אין מקיפין לא בדבלה שמנה, ולא בבצק שנלוש במי פרות, שלא יביאנו לידי פסול. ואם הקיף, הציל: מגופת החבית המחלחלת ואינה נשמטת, רבי יהודה אומר, מצלת. וחכמים אומרים, אינה מצלת. היה בית אצבע שלה שוקע בתוכה, השרץ בתוכה, החבית טמאה. השרץ בחבית, אכלין שבתוכה טמאים: הכדור והפקעת של גמי שנתנן על פי החבית, אם מרח מן הצדדין, לא הציל, עד שימרח מלמעלן ומלמטן. וכן במטלית של בגד. היתה של ניר או של עור, וקשרה במשיחה, אם מרח מן הצדדין, הציל: חבית שנתקלפה והזפת שלה עומדת, וכן קבוסים של מריס שגפתן עם השפה, רבי יהודה אומר, אינם מצילין. וחכמים אומרים, מצילין: חבית שנקבה וסתמוה שמרים, הצילוה. פקקה בזמורה, עד שימרח מן הצדדים. היו שתים, עד שימרח מן הצדדין ובין זמורה לחברתה. נסר שהוא נתון על פי התנור, אם מרח מן הצדדין, הציל. היו שנים, עד שימרח מן הצדדין ובין נסר לחברו. עשאן בסינין או בשגמין, אינו צריך למרח מן האמצע: תנור ישן בתוך החדש וסרידה על פי הישן, נטל הישן וסרידה נופלת, הכל טמא. ואם לאו, הכל טהור. חדש בתוך הישן וסרידה על פי הישן, אם אין בין חדש לסרידה פותח טפח, כל שבחדש טהור: לפסין זו בתוך זו ושפתותיהן שוות, השרץ בעליונה או בתחתונה, היא טמאה וכלן טהורות. היו בכונס משקה, השרץ בעליונה, כלן טמאות. בתחתונה, היא טמאה וכלן טהורות. השרץ בעליונה, והתחתונה עודפת, היא והתחתונה טמאה. בעליונה, והתחתונה עודפת, כל שיש בה משקה טופח, טמאה: כלי מתכות, פשוטיהן ומקבליהן טמאין. נשברו, טהרו. חזר ועשה מהן כלי, חזרו לטמאתן הישנה. רבן שמעון בן גמליאל אומר, לא לכל טמאה, אלא לטמאת הנפש: כל כלי מתכות שיש לו שם בפני עצמו, טמא, חוץ מן הדלת, ומן הנגר, ומן המנעול, והפותה שתחת הציר, והציר, והקורה, והצנור, שנעשו לקרקע: העושה כלים מן העשת, ומן החררה, ומן הסובב של גלגל, ומן הטסין, ומן הצפויין, מכני כלים, ומאגני כלים, מאזני כלים, מן השחולת, ומן הגרודות, טהורין. רבי יוחנן בן נורי אומר, אף מן הקצוצות. משברי כלים, מן הגרוטים, ומן המסמרות, שידוע שנעשו מכלי, טמאין. מן המסמרות, בית שמאי מטמאין, ובית הלל מטהרין: ברזל טמא שבללו עם ברזל טהור, אם רב מן הטמא, טמא. ואם רב מן הטהור, טהור. מחצה למחצה, טמא. וכן מן החלמא ומן הגללים. קלוסטרא, טמאה. ומצפה, טהורה. הפין, והפורנה, טמאין. והקלוסטרא, רבי יהושע אומר, שומטה מפתח זה ותולה בחברו בשבת. רבי טרפון אומר, הרי היא לו ככל הכלים, ומטלטלת בחצר: עקרב של פרמביא, טמאה. ולחיים, טהורים. רבי אליעזר מטמא בלחיים. וחכמים אומרים, אין טמא אלא עקרב. ובשעת חבורן, הכל טמא: פיקה של מתכת, רבי עקיבא מטמא, וחכמים מטהרין. ומצפה, טהורה. הכוש, והאימה, והמקל, וסמפוניה, וחליל של מתכת, טמאין. ומצפין, טהורים. סמפוניה, אם יש בה בית קבול כנפים, בין כך ובין כך טמאה: קרן עגלה, טמאה. ופשוטה, טהורה. אם היתה מצפית שלה של מתכת, טמאה. הקב שלה, רבי טרפון מטמא, וחכמים מטהרין. ובשעת חבורן, הכל טמא. כיוצא בו, קני מנורה, טהורין. הפרח והבסיס, טמאים. ובשעת חבורן, הכל טמא: קסדא, טמאה. ולחיים, טהורים. אם יש בהן בית קבול מים, טמאים. כל כלי המלחמה, טמאים. הכידון, הניקון, והמגפין, והשריון, טמאין. כל תכשיטי נשים, טמאים. עיר של זהב, קטליות, נזמים וטבעות, וטבעת, בין שיש לה חותם ובין שאין לה חותם, נזמי האף. קטלה שחליות שלה של מתכות בחוט של פשתן או של צמר, נפסק החוט, החליות טמאות, שכל אחת ואחת כלי בפני עצמה. חוט של מתכות, וחליות של אבנים טובות ומרגליות, ושל זכוכית, נשתברו החליות, החוט בפני עצמו קים, טמא. שירי קטלא, כמלא צואר קטנה. רבי אליעזר אומר, אפלו טבעת אחת, טמאה, שכן תולין בצואר: נזם שהוא עשוי כקדרה מלמטן וכעדשה מלמעלן, ונפרק, כקדרה טמא משום כלי בית קבול, וכעדשה טמא בפני עצמו. צנורא, טהורה. העשוי כמין אשכול, ונפרק, טהור: טבעת אדם, טמאה. טבעת בהמה וכלים ושאר כל הטבעות, טהורות. קורת החצים, טמאה. ושל אסירין, טהורה. הקולר, טמאה. שלשלת שיש בה בית נעילה, טמאה. העשויה לכפיתה, טהורה. שלשלת של סיטונות, טמאה, של בעלי בתים טהורה. אמר רבי יוסי, אימתי, בזמן שהוא מפתח אחד, אבל אם היו שנים, או שקשר חלזון בראשה, טמאה: קנה מאזנים של סרוקות, טמא, מפני אנקליות. ושל בעלי בתים, אם יש בו אנקליות, טמא. אנקלין של כתפין, טהורה. ושל רוכלים, טמאה. רבי יהודה אומר, של רוכלים, שלפניו טמאה, ושלאחריו טהורה. אנקלי דרגש, טמאה. ושל נקליטין, טהורה. של שדה, טמאה. ושל אקון, טהורה. של שלחן, טמא. של מנורת העץ, טהור. זה הכלל, כל המחבר לטמא, טמא. והמחבר לטהור, טהור. וכלן, אחת אחת בפני עצמן, טהורות: כסוי טני של מתכת, של בעלי בתים, רבן גמליאל מטמא, וחכמים מטהרין. ושל רופאים, טמא. הדלת שבמגדל, של בעלי בתים, טהורה. ושל רופאים, טמאה. היתוכין, טמאים. והפרכין, טהורין. עקרב בית הבד, טמאה. ואנקלי שבכתלים, טהורה: מסמר הגרע, טמא. ושל אבן השעות, טהור. רבי צדוק מטמא. מסמר הגרדי, טמא. וארון של גרוסות, רבי צדוק מטמא, וחכמים מטהרין. היתה עגלה שלה של מתכת, טמאה: מסמר שהתקינו להיות פותח ונועל בו, טמא. העשוי לשמירה, טהור. מסמר שהתקינו להיות פותח בו את החבית, רבי עקיבא מטמא. וחכמים מטהרין, עד שיצרפנו. מסמר של שלחני, טהור. ורבי צדוק מטמא. שלשה דברים רבי צדוק מטמא, וחכמים מטהרין. מסמר של שלחני, וארון של גרוסות, ומסמר של אבן השעות, רבי צדוק מטמא, וחכמים מטהרין: ארבעה דברים רבן גמליאל מטמא, וחכמים מטהרין. כסוי טני של מתכת של בעלי בתים, ותלוי המגרדות, וגלמי כלי מתכות, וטבלה שנחלקה לשנים. ומודים חכמים לרבן גמליאל בטבלה שנחלקה לשנים, אחד גדול ואחד קטן, שהגדול טמא והקטן טהור: דינר שנפסל והתקינו לתלותו בצואר קטנה, טמא. וכן סלע שנפסלה והתקינה להיות שוקל בה, טמאה. עד כמה תפסל ויהא רשאי לקימה, עד שני דינרין. פחות מכאן, יקץ: האולר, והקלמוס, והמטוטלת, והמשקלות, והכורים, והכן, והכנא, טמאים. וכל גלמי כלי עץ, טמאים, חוץ משל אשכרוע. רבי יהודה אומר, אף גרופית של זית, טהורה, עד שתשלק: הסיף, והסכין, והפגיון, והרמח, מגל יד ומגל קציר, והשחור וזוג של ספרים, שנחלקו, הרי אלו טמאין. רבי יוסי אומר, הסמוך ליד, טמא. והסמוך לראש, טהור. מספרת שנחלקה לשנים, רבי יהודה מטמא, וחכמים מטהרין: קלגריפון שנטלה כפה, טמאה מפני שנה. נטלה שנה, טמאה מפני כפה. מכחול שנטל הכף, טמא מפני הזכר. נטל הזכר, טמא מפני הכף. מכתב שנטל הכותב, טמא מפני המוחק. נטל המוחק, טמא מפני הכותב. זומא לסטרא שנטלה כפה, טמאה מפני המזלג. נטל המזלג, טמאה מפני כפה. וכן השן של מעדר. שעור כלן, כדי לעשות מלאכתן: חרחור שנפגם, טמא, עד שינטל רבו. נשבר מקופו, טהור. קרדם שנטל עשפו, טמא מפני בית בקועו. נטל בית בקועו, טמא מפני עשפו. נשבר מקופו, טהור: מגרפה שנטלה כפה, טמאה מפני שהיא כקרנס, דברי רבי מאיר. וחכמים מטהרין. מגרה שנטלו שניה אחת מבינתים, טהורה. נשתיר בה מלא הסיט במקום אחד, טמאה. המעצד והאזמל והמפסלת והמקדח, שנפגמו, טמאים. נטל חסומן, טהורין. וכלן שנחלקו לשנים, טמאים, חוץ מן המקדח. והרוקני בפני עצמה, טהורה: מחט שנטל חרירה או עקצה, טהורה. אם התקינה למתוח, טמאה. של סקיין שנטל חרירה, טמאה, מפני שהוא כותב בה. נטל עקצה, טהורה. של מתוח, בין כך ובין כך טמאה. מחט שהעלתה חלדה, אם מעכבת את התפירה, טהורה. ואם לאו, טמאה. צנורא שפשטה, טהורה. כפפה, חזרה לטמאתה: עץ המשמש את המתכת, טמא. והמתכת המשמש את העץ, טהורה. כיצד, פותחת של עץ והפין שלה של מתכת, אפלו אחת, טמאה. פותחת של מתכת והפין שלה של עץ, טהורה. טבעת של מתכת וחותם שלה של אלמוג, טמאה. טבעת של אלמוג וחותם שלה של מתכת, טהורה. השן שבטס, שבפותחת, ושבמפתח, טמאה בפני עצמה: הכדומין האשקלונין שנשברו והאנקלי שלהן קימת, הרי אלו טמאין. המעבר, והמזרה, והמגוב, וכן מסרק של ראש שנטלה אחת משניהן, ועשאן של מתכת, הרי אלו טמאין. ועל כלן אמר רבי יהושע, דבר חדוש חדשו סופרים, ואין לי מה אשיב: מסרק של פשתן שנטלו שניו ונשתיר בו שתים, טמא. ואחת, טהור. וכלן, אחת אחת בפני עצמן, טמאות. ושל צמר שנטלו שניו אחת מבינתים, טהור. נשתיר בו שלש במקום אחד, טמא. היתה החיצונה אחת מהן, טהור. נטלו ממנו שתים ועשאן למלקטת, טמאות. אחת והתקינה לנר או למתוח, טמאה: כלי מתכות, כמה הוא שעורן. הדלי, כדי למלאת בו. קמקום, כדי ליחם בו. מחם, כדי לקבל סלעים. הלפס, כדי לקבל קיתונות. קיתונות, כדי לקבל פרוטות. מדות יין, ביין. ומדות שמן, בשמן. רבי אליעזר אומר, כלן בפרוטות. רבי עקיבא אומר, המחסר חטיפה, טמא. והמחסר לטישה, טהור: מקל שעשה בראשו מסמר כמין חזינא, טמא. סמרו, טמא. רבי שמעון אומר, עד שיעשה בו שלשה סדרים. וכלן שעשאן לנוי, טהורין. עשה בראשו מניקת, וכן בדלת, טהורה. היתה כלי וחברה לו, טמאה. מאימתי היא טהרתה, בית שמאי אומרים, משיחבל. בית הלל אומרים, משיחבר: הקנטר של בנאי, והדקור של חרש, הרי אלו טמאין. יתדות אהלים ויתדות המשוחות, טמאות. שלשלת של משוחות, טמאה. העשויה לעצים, טהורה. שלשלת דלי גדול, ארבעה טפחים. ושל קטן, עשרה. חמור של נפחין, טמא. מגרה שעשה שניה בתוך החור, טמאה. עשאה מלמטן למעלן, טהורה. וכל הכסוין טהורים, חוץ משל מחם: הטמאין שבעגלה, העל של מתכת, והקטרב, והכנפים המקבלות את הרצועות, והברזל שתחת צוארי בהמה, הסומך, והמחגר, והתמחויות, הענבל, והצנורה, ומסמר המחבר את כלן: הטהורין שבעגלה, העל המצפה, כנפים העשויות לנוי, ושפופרות המשמיעות את הקול, והאבר שבצד צוארי בהמה, הסובב של גלגל, הטסים, והצפויים, ושאר כל המסמרות, טהורין. סנדלי בהמה של מתכות, טמאין. של שעם, טהורין. הסיף מאימתי מקבל טמאה, משישופנו. והסכין, משישחיזנה: כסוי טני של מתכת שעשה בו מראה, רבי יהודה מטהר, וחכמים מטמאין. מראה שנשברה, אם אינה מראה את רב הפנים, טהורה: כלי מתכות מטמאין ומטהרין שבורין, דברי רבי אליעזר. רבי יהושע אומר, אינן מטהרין אלא שלמין. כיצד, הזה עליהן, נשברו בו ביום, התיכן וחזר והזה עליהן שנית בו ביום, הרי אלו טהורין, דברי רבי אליעזר. רבי יהושע אומר, אין הזיה פחות משלישי ושביעי: מפתח של ארכבה שנשבר מתוך ארכבתו, טהור, רבי יהודה מטמא, מפני שהוא פותח בו מבפנים. ושל גם שנשבר מתוך גמו, טהור. היו בו חפין ונקבין, טמא. נטלו חפין, טמא מפני נקבין. נסתתמו נקבין, טמא מפני חפין. נטלו חפין ונסתתמו נקבין, או שפרצו זה לתוך זה, טהור. מסננת של חרדל שנפרצו בה שלשה נקבים מלמטן זה לתוך זה, טהורה. והאפרכס של מתכות, טמאה: כלי עץ, כלי עור, כלי עצם, כלי זכוכית, פשוטיהן טהורין, ומקבליהן טמאים. נשברו, טהרו. חזר ועשה מהן כלים, מקבלין טמאה מכאן ולהבא. השדה, והתבה, והמגדל, כורת הקש, וכורת הקנים, ובור ספינה אלכסנדרית, שיש להם שולים, והן מחזיקין ארבעים סאה בלח, שהם כורים ביבש, הרי אלו טהורין. ושאר כל הכלים, בין מקבלין, בין אינם מקבלין, טמאין, דברי רבי מאיר. רבי יהודה אומר, דרדור עגלה, וקסטות המלכים, וערבת העבדנין, ובור ספינה קטנה, והארון, אף על פי שמקבלין, טמאין, שאינן עשוין לטלטל אלא במה שבתוכן. ושאר כל הכלים, המקבלים, טהורין, ושאינן מקבלין, טמאין. אין בין דברי רבי מאיר לדברי רבי יהודה אלא ערבת בעל הבית: ארובות של נחתומים, טמאות. ושל בעלי בתים, טהורות. סרקן או כרכמן, טמאות. דף של נחתומין שקבעו בכתל, רבי אליעזר מטהר, וחכמים מטמאים. סרוד של נחתומין, טמא. ושל בעלי בתים, טהור. גפפו מארבע רוחותיו, טמא. נפרץ מרוח אחת, טהור. רבי שמעון אומר, אם התקינו להיות קורץ עליו, טמא. וכן המערוך, טמא: ים נפה של סלתין, טמא. ושל בעלי בתים, טהור. רבי יהודה אומר, אף של גודלת טמא מושב, מפני שהבנות יושבות בתוכו וגודלות: כל התלויים, טמאין, חוץ מתלוי נפה וכברה של בעל הבית, דברי רבי מאיר. וחכמים אומרים, כלן טהורין, חוץ מתלוי נפה של סלתין, ותלוי כברת גרנות, ותלוי מגל יד, ותלוי מקל הבלשין, מפני שהן מסיעין בשעת המלאכה. זה הכלל, העשוי לסיע בשעת מלאכה, טמא. העשוי לתלוי, טהור: רחת של גרוסות, טמאה. של אוצרות, טהורה. של גתות, טמאה. של גרנות, טהורה. זה הכלל, העשוי לקבלה, טמא. לכנוס, טהור: נבלי השרה, טמאין. ונבלי בני לוי, טהורין. כל המשקין, טמאין. ומשקה בית מטבחיא, טהורין. כל הספרים מטמאין את הידים, חוץ מספר העזרה. המרכוף, טהור. הבטנון, והנקטמון, והארוס, הרי אלו טמאים. רבי יהודה אומר, הארוס טמא מושב, מפני שהאלית יושבת עליו. מצדת החלדה, טמאה. ושל העכברין, טהורה: כל כלי עץ שנחלק לשנים, טהור, חוץ משלחן הכפול, ותמחוי המזנון, והאפיפורין של בעלי הבית. רבי יהודה אומר, אף המגס, וקוד הבבלי כיוצא בהן. כלי עץ, מאימתי מקבלין טמאה. המטה והעריסה, משישופם בעור הדג. גמר שלא לשוף, טמאה. רבי מאיר אומר, המטה, משיסרג בה שלשה בתים: הסלים של עץ, משיחסם ויקנב. ושל תמרה, אף על פי שלא קנב מבפנים, טמא, שכן מקימין. כלכלה, משיחסם ויקנב ויגמר את התלויה. בית הלגינין, ובית הכוסות, אף על פי שלא קנב מבפנים, טמא, שכן מקימין: הקנונין הקטנים, והקלתות, משיחסם ויקנב. הקנונים הגדולים, והסוגין הגדולים, משיעשה שני דורים לרחב שלהם. ים נפה, וכברה, וכף של מאזנים, משיעשה דור אחד לרחב שלהן. הקפה, משיעשה שתי צפירות לרחב שלה. והערק, משיעשה בו צפירה אחת: כלי עור, מאימתי מקבלין טמאה. התורמל, משיחסם ויקנב ויעשה קיחותיו. רבי יהודה אומר, משיעשה את אזניו. סקרטיא, משיחסם ויקנב ויעשה את ציצתה. רבי יהודה אומר, משיעשה את טבעותיה. קטבוליא, משיחסם ויקנב. רבי יהודה אומר, משיעשה את קיחותיה. הכר והכסת של עור, משיחסם ויקנב. רבי יהודה אומר, משיתפרם וישיר בהם פחות מחמשה טפחים: פטיליה, טמאה. וחסינה, טהורה. סגניות של עלין, טהורות. של נצרין, טמאות. חותל שהוא נותן לתוכו ונוטל מתוכו, טמא. ואם אינו יכול עד שיקרענו או עד שיתירנו, טהור: קסיה של זורי גרנות, של הולכי דרכים, של עושי פשתן, טמאה. אבל של צבעין ושל נפחין, טהורה. רבי יוסי אומר, אף של גרוסות כיוצא בהן. זה הכלל, העשוי לקבלה, טמא. מפני הזעה, טהור: המלקוט של בקר, והחסים שלו, והמדף של דבורים, והמנפה, הרי אלו טהורין. כסוי של קפסא, טמא. כסוי קמטרא, טהור. כסוי תבה, כסוי טני, והמכבש של חרש, והכסת שתחת התבה, והקמרון שלה, ואנגלין של ספר, בית הנגר, בית המנעול, ובית המזוזה, ותיק נבלין, ותיק כנורת, והאמום של גודלי מצנפות, והמרכוף של זמר, ורביעית של אלית, וגנוגנית העני, וסמוכות המטה, וטפוס של תפלה, ואמום של עושה סותות, הרי אלו טהורים. זה הכלל, אמר רבי יוסי, כל משמשי משמשיו של אדם בשעת מלאכה ושלא בשעת מלאכה, טמא. וכל שאינו אלא בשעת מלאכה, טהור: תיק הסיף והסכין והפגיון, תיק מספרת ומספרים והתער, תיק מכחול, ובית הכוחל, תיק מכתב, ותרונתק, תיק טבלא וסקרטיא, בית החצים, בית הפגושות, הרי אלו טמאים. תיק סמפוניא, בזמן שהוא נותן מלמעלה, טמא. מצדו, טהור. תיק חלילין, רבי יהודה מטהר, מפני שהוא נותנו מצדו. חפוי האלה, הקשת, והרמח, הרי אלו טהורין. זה הכלל, העשוי לתיק, טמא. לחפוי, טהור: כל כלי בעלי בתים, שעורן ברמונים. רבי אליעזר אומר, במה שהן. קפות הגננים, שעורן באגדות של ירק. של בעלי בתים, בתבן. של בלנין, בגבבה. רבי יהושע אומר, כלן ברמונים:  החמת, שעורה בפקעיות של שתי. אם אינה מקבלת של שתי, אף על פי שמקבלת של ערב, טמאה. בית קערות שאינו מקבל קערות, אף על פי שמקבל את התמחויין, טמא. בית הרעי שאינו מקבל משקין, אף על פי שמקבל את הרעי, טמא. רבן גמליאל מטהר, מפני שאין מקימין אותו:  הסלין של פת, שעורן בככרות של פת. אפיפירות שעשה להן קנים מלמטן למעלה לחזוק, טהורה. עשה לה גפים כל שהן, טמאה. רבי שמעון אומר, אם אינה יכולה להנטל בגפים, טהורה:  הרמונים שאמרו, שלשה, אחוזין זה בזה. רבן שמעון בן גמליאל אומר, בנפה ובכברה, כדי שיטל ויהלך, ובקפה, כדי שיפשיל לאחוריו. ושאר כל הכלים שאינן יכולין לקבל רמונים, כגון הרבע, וחצי הרבע, הקנונים הקטנים, שעורן ברבן, דברי רבי מאיר. רבי שמעון אומר, בזיתים. נפרצו, שעורן בזיתים. נגממו, שעורן במה שהן:  הרמון שאמרו, לא קטן ולא גדול אלא בינוני. ולמה הזכרו רמוני בדאן, שיהו מקדשין כל שהן, דברי רבי מאיר. רבי יוחנן בן נורי אומר, לשער בהן את הכלים. רבי עקיבא אומר, לכך ולכך הזכרו, לשער בהן את הכלים, ויהיו מקדשין כל שהן. אמר רבי יוסי, לא הזכרו רמוני בדאן וחצירי גבע, אלא שיהיו מתעשרין ודאי בכל מקום:  כביצה שאמרו, לא גדולה ולא קטנה אלא בינונית. רבי יהודה אומר, מביא גדולה שבגדולות וקטנה שבקטנות, ונותן לתוך המים, וחולק את המים. אמר רבי יוסי, וכי מי מודיעני איזוהי גדולה ואיזוהי קטנה, אלא הכל לפי דעתו של רואה:  כגרוגרת שאמרו, לא גדולה ולא קטנה אלא בינונית. רבי יהודה אומר, הגדולה שבארץ ישראל היא הבינונית שבמדינות:  כזית שאמרו, לא גדול ולא קטן אלא בינוני, זה אגורי. כשערה שאמרו, לא גדולה ולא קטנה אלא בינונית, זו מדברית. כעדשה שאמרו, לא גדולה ולא קטנה אלא בינונית, זו מצרית. כל המטלטלין מביאין את הטמאה בעבי המרדע, לא גדול ולא קטן אלא בינוני. איזה הוא בינוני, כל שהקפו טפח:  האמה שאמרו, באמה הבינונית. ושתי אמות היה בשושן הבירה, אחת על קרן מזרחית צפונית ואחת על קרן מזרחית דרומית. שעל קרן מזרחית צפונית היתה יתרה על של משה חצי אצבע. שעל קרן מזרחית דרומית היתה יתרה עליה חצי אצבע, נמצאת יתרה על של משה אצבע. ולמה אמרו אחת גדולה ואחת קטנה, אלא שהאמנין נוטלין בקטנה ומחזירין בגדולה, כדי שלא יבאו לידי מעילה:  רבי מאיר אומר, כל האמות היו בינוניות, חוץ ממזבח הזהב והקרן והסובב והיסוד. רבי יהודה אומר, אמת הבנין ששה טפחים, ושל כלים חמשה:  ויש שאמרו במדה דקה, מדות הלח והיבש שעורן באיטלקי, זו מדברית. ויש שאמרו, הכל לפי מה שהוא אדם, הקומץ את המנחה, והחופן את הקטרת, והשותה כמלא לגמיו ביום הכפורים, וכמזון שתי סעדות לערוב, מזונו לחל אבל לא לשבת, דברי רבי מאיר. רבי יהודה אומר, לשבת אבל לא לחל. אלו ואלו מתכונין להקל. רבי שמעון אומר, משתי ידות לככר, משלש לקב. רבי יוחנן בן ברוקא אומר, מככר בפנדיון, מארבע סאין בסלע:  ויש שאמרו במדה גסה, מלא תרוד רקב, כמלא תרוד גדול של רופאים. וגריס נגעים, כגריס הקלקי. האוכל ביום הכפורים ככותבת הגסה, כמוה וכגרעינתה. ונודות יין ושמן, שעורן כפיקה גדולה שלהן. ומאור שלא נעשה בידי אדם, שעורו כמלא אגרוף גדול, זה הוא אגרופו של בן בטיח. אמר רבי יוסי, ישנו כראש גדול של אדם. ושנעשה בידי אדם, שעורו כמלא מקדח גדול של לשכה, שהוא כפנדיון האיטלקי, וכסלע הנירונית, וכמלא נקב שבעל:  כל שבים טהור, חוץ מכלב המים, מפני שהוא בורח ליבשה, דברי רבי עקיבא. העושה כלים מן הגדל בים וחבר להם מן הגדל בארץ, אפלו חוט, אפלו משיחה, דבר שהוא מקבל טמאה, טמא:  ויש במה שנברא ביום הראשון טמאה, בשני אין בו טמאה, בשלישי יש בו טמאה, ברביעי ובחמישי אין בהם טמאה, חוץ מכנף העוז וביצת נעמית המצפה. אמר רבי יוחנן בן נורי, מה נשתנה כנף העוז מכל הכנפים. וכל שנברא ביום הששי, טמא:  העושה כלי קבול, מכל מקום, טמא. העושה משכב ומושב, מכל מקום, טמא. העושה כיס מעור המצה, מן הניר, טמא. הרמון, האלון, והאגוז, שחקקום התינוקות למד בהם את העפר או שהתקינום לכף מאזנים, טמא, שיש להם מעשה ואין להם מחשבה:  קנה מאזנים והמחוק שיש בהן בית קבול מתכות, והאסל שיש בו בית קבול מעות, וקנה של עני שיש בו בית קבול מים, ומקל שיש בו בית קבול מזוזה ומרגליות, הרי אלו טמאין. ועל כלן אמר רבי יוחנן בן זכאי, אוי לי אם אמר, אוי לי אם לא אמר:  תחתית הצורפים, טמאה. ושל נפחין, טהורה. משחזת שיש בה בית קבול שמן, טמאה. ושאין בה, טהורה. פנקס שיש בה בית קבול שעוה, טמאה. ושאין בה, טהורה. מחצלת הקש ושפופרת הקש, רבי עקיבא מטמא, ורבי יוחנן בן נורי מטהר. רבי שמעון אומר, אף של פקועות כיוצא בהן. מחצלת קנים ושל חלף, טהורה. שפופרת הקנה שחתכה לקבלה, טהורה, עד שיוציא את כל הככי:  השדה, בית שמאי אומרים, נמדדת מבפנים. ובית הלל אומרים, נמדדת מבחוץ. מודים אלו ואלו שאין עבי הרגלים ועבי לזבזין נמדד. רבי יוסי אומר, מודים שעבי הרגלים ועבי לזבזין נמדד, וביניהם אינו נמדד. רבי שמעון שזורי אומר, אם היו הרגלים גבוהות טפח, אין ביניהם נמדד. ואם לאו, ביניהן נמדד: מוכני שלה, בזמן שהיא נשמטת, אינה חבור לה, ואינה נמדדת עמה, ואינה מצלת עמה באהל המת, ואין גוררין אותה בשבת בזמן שיש בתוכה מעות. ואם אינה נשמטת, חבור לה, ונמדדת עמה, ומצלת עמה באהל המת, וגוררין אותה בשבת אף על פי שיש בתוכה מעות. הקמרון שלה, בזמן שהוא קבוע, חבור לה ונמדד עמה. ואם אינו קבוע, אינו חבור לה ואינו נמדד עמה. כיצד מודדין אותו, ראש תור. רבי יהודה אומר, אם אינה יכולה לעמד בפני עצמה, טהורה: השדה והתבה והמגדל שנטלה אחת מרגליהן, אף על פי שמקבלין, טהורין. ושאינן מקבלין כדרכן, רבי יוסי מטמא. ונקליטי המטה וחמור וחפוי, טהורין. אין טמא אלא מטה ומלבן. ומלבני בני לוי, טהורין: מלבן שנתנו על לשונות, רבי מאיר ורבי יהודה מטמאין, רבי יוסי ורבי שמעון מטהרין. אמר רבי יוסי, מה שנה זה ממלבני בני לוי, שמלבני בני לוי טהורין: מטה שהיתה טמאה מדרס, נטלה קצרה ושתי כרעים, טמאה. ארכה ושתי כרעים, טהורה. רבי נחמיה מטמא. גדד שתי לשונות לוכסן, גדד שתי כרעים (טפח על טפח) לוכסן, או שמעטה פחות מטפח, טהורה: מטה שהיתה טמאה מדרס, נשברה ארכה ותקנה, טמאה מדרס. נשברה שניה ותקנה, טהורה מן המדרס, אבל טמאה מגע מדרס. לא הספיק לתקן את הראשונה עד שנשברה שניה, טהורה: כרע שהיתה טמאה מדרס, וחברה למטה, כלה טמאה מדרס. פרשה, היא טמאה מדרס, והמטה מגע מדרס. היתה טמאה טמאת שבעה וחברה למטה, כלה טמאה טמאת שבעה. פרשה, היא טמאה טמאת שבעה, והמטה טמאה טמאת ערב. היתה טמאה טמאת ערב וחברה למטה, כלה טמאה טמאת ערב. פרשה, היא טמאה טמאת ערב, והמטה טהורה. וכן השן של מעדר: תפלה, ארבעה כלים. התיר קציצה הראשונה ותקנה, טמאה טמא מת, וכן שניה, וכן שלישית. התיר את הרביעית, טהורה מטמא מת, אבל טמאה מגע טמא מת. חזר לראשונה והתירה ותקנה, טמאה במגע, וכן שניה. התיר את השלישית, טהורה, שהרביעית במגע, ואין מגע עושה מגע: מטה שנגנב חציה, או אבד חציה, או חלקוה אחין, או שתפין, טהורה. החזירוה, מקבלת טמאה מכאן ולהבא. מטה מטמאה חבילה, ומטהרת חבילה, דברי רבי אליעזר. וחכמים אומרים, מטמאה אברים, ומטהרת אברים: המפרק את המטה להטבילה, והנוגע בחבלין, טהור. החבל מאימתי הוא חבור למטה, משיסרג בה שלשה בתים. והנוגע מן הקשר ולפנים, טמא. מן הקשר ולחוץ, טהור. נימי הקשר, הנוגע בצרכו, טמא. וכמה הוא צרכו, רבי יהודה אומר, שלש אצבעות:  החבל היוצא מן המטה, עד חמשה טפחים, טהור. מחמשה ועד עשרה, טמא. מעשרה ולחוץ, טהור, שבו קושרין את הפסחים, ומשלשלין את המטות:  מזרן היוצא מן המטה, כל שהוא, דברי רבי מאיר. רבי יוסי אומר, עד עשרה טפחים. שירי מזרן, שבעה טפחים, כדי לעשותו חבק לחמור:  נשא הזב על המטה ועל המזרן, מטמא שנים ופוסל אחד, דברי רבי מאיר. רבי יוסי אומר, נשא הזב על המטה ועל המזרן, עשרה טפחים, מטמא שנים ופוסל אחד. מעשרה ולחוץ, מטמא אחד ופוסל אחד. נשא על המזרן, מעשרה ולפנים, טמא. מעשרה ולחוץ, טהור:  מטה שהיתה טמאה מדרס, וכרך לה מזרן, כלה טמאה מדרס. פרשה, היא טמאה מדרס, והמזרן מגע מדרס. היתה טמאה טמאת שבעה, וכרך לה מזרן, כלה טמאה טמאת שבעה. פרשה, היא טמאה טמאת שבעה, והמזרן טמא טמאת ערב. היתה טמאה טמאת ערב, וכרך לה מזרן, כלה טמאה טמאת ערב. פרשה, היא טמאה טמאת ערב, והמזרן טהור:  מטה שכרך לה מזרן, ונגע בהן המת, טמאין טמאת שבעה. פרשו, טמאין טמאת שבעה. נגע בהן השרץ, טמאין טמאת ערב. פרשו, טמאין טמאת ערב. מטה שנטלו שתי ארכות שלה ועשה לה חדשות, ולא שנה את הנקבים, נשתברו חדשות, טמאה. וישנות, טהורה, שהכל הולך אחר הישנות:  תבה שפתחה מלמעלה, טמאה טמא מת. נפחתה מלמעלה, טמאה טמא מת. נפחתה מלמטה, טהורה. מגורות שבה, טמאות, ואינם חבור לה:  התורמל שנפחתה כיס שבתוכו, טמא, ואינו חבור לו. החמת שביצים שלה מקבלות עמה, ונפחתו, טהורות, שאינם מקבלות כדרכן:  תבה שפתחה מצדה, טמאה מדרס וטמא מת. אמר רבי יוסי, אימתי, בזמן שאינה גבוהה עשרה טפחים, או שאין לה לזבז טפח. נפחתה מלמעלן, טמאה טמא מת. נפחתה מלמטן, רבי מאיר מטמא. וחכמים מטהרין, מפני שבטל העקר, בטלה הטפלה:  משפלת שנפחתה מלקבל רמונים, רבי מאיר מטמא. וחכמים מטהרים, מפני שבטל העקר, בטלה הטפלה:  הכרים והכסתות והשקין והמרצופין שנפחתו, הרי אלו טמאים מדרס. הקלוסטר, ארבעה קבין, התורמל חמשת קבין, הכריתית סאה. החמת של שבעת קבין, רבי יהודה אומר, אף הרבצל והמזודה כל שהן, הרי אלו טמאין מדרס. וכלם שנפחתו, טהורים, מפני שבטל העקר, ובטלה הטפלה:  חמת חלילין, טהורה מן המדרס. ערבת פיסונות, בית שמאי אומרים, מדרס. ובית הלל אומרים, טמא מת. ערבה משני לג ועד תשעה קבין שנסדקה, טמאה מדרס. הניחה בגשמים ונתפחה, טמאה טמא מת. בקדים ונסדקה, מקבלת מדרס. זה חמר בשירי כלי עץ מבתחלתן. וחמר בשירי כלי נצרים מבתחלתן, שמתחלתן אינם מקבלים טמאה עד שיתחסמו. נתחסמו, אף על פי שנשרו שפתותיהן כל שהן, טמאין:  מקל שעשאו בית יד לקרדם, חבור לטמאה בשעת מלאכה. הדיוסטר, חבור לטמאה בשעת מלאכה. קבעו בכלונס, טמא, ואינו חבור לה. עשה לו דיוסטר, אין טמא אלא צרכו. כסא שקבעו בכלונס, טמא, ואינו חבור לו. עשה בו כסא, אין טמא אלא מקומו. קבעו בקורת בית הבד, טמא, ואינו חבור לה. עשה בראשה כסא, טהור, מפני שאומרין לו, עמד ונעשה את מלאכתנו:  ערבה גדולה שנפחתה מלקבל רמונים, והתקינה לישיבה, רבי עקיבא מטמא. וחכמים מטהרין, עד שיקצע. עשאה אבוס לבהמה, אף על פי שקבעה בכתל, טמאה:  כפת שקבעו בנדבך, קבעו ולא בנה עליו, בנה עליו ולא קבעו, טמא. קבעו ובנה עליו, טהור. מפץ שנתנו על גבי הקורות, קבעו ולא נתן עליו את המעזיבה, נתן עליו את המעזיבה ולא קבעו, טמא. קבעו ונתן עליו את המעזיבה, טהור. קערה שקבעה בשדה תבה ומגדל, כדרך קבלתה, טמאה. שלא כדרך קבלתה, טהורה:  סדין שהוא טמא מדרס ועשאו וילון, טהור מן המדרס, אבל טמא טמא מת. מאימתי היא טהרתו. בית שמאי אומרים, משיתבר. בית הלל אומרים, משיקשר. רבי עקיבא אומר, משיקבע:  מחצלת שעשה לה קנים לארכה, טהורה. וחכמים אומרים, עד שיעשה כמין כי. עשאם לרחבה ואין בין קנה לחברו ארבעה טפחים, טהור. נחלקה לרחבה, רבי יהודה מטהר. וכן המתיר ראשי המעדנין, טהורה. נחלקה לארכה ונשתירו בה שלשה מעדנים של ששה טפחים, טמאה. מחצלת, מאימתי מקבלת טמאה. משתקנב, והיא גמר מלאכתה:  הנוגע בכבד העליון, בכבד התחתון, בנירים, ובקירוס, ובחוט שהעבירו על גבי ארגמן, ובעירה שאינו עתיד להחזירה, טהור. בנפש המסכת, ובשתי העומד, ובכפול שהעבירו על גבי הארגמן, ובעירה שהיא עתידה להחזירה, טמא. הנוגע בצמר שעל האימה, באשויה, טהור. הנוגע בפיקה, עד שלא פרעה, טמא. משפרעה, טהור: הנוגע בעל, ובקטרב, בעין, ובעבות, אפלו בשעת מלאכה, טהור. בחרב, ובברך, וביצול, טמא. בעין של מתכת, בלחיין, ובעריין, טמא. רבי יהודה מטהר בלחיים, שאינם עשוין אלא לרבות את העפר: הנוגע ביד מגרה, מכאן ומכאן, טמא. בחוט, ובמשיחה, באמה, ובסניפין, במכבש של חרש, ובקשטנית, טהור. רבי יהודה אומר, אף הנוגע במלבן של מסר הגדול, טהור. הנוגע ביתר ובקשת, אף על פי שהיא מתוחה, טהור. מצדת האישות, טהורה. רבי יהודה אומר, כל זמן שהיא מתוחה, חבור: השלחן והדלפקי שנפחתו, או שחפן בשיש ושיר בהם מקום הנחת הכוסות, טמאים. רבי יהודה אומר, מקום הנחת חתיכות: השלחן שנטלה אחת מרגליו, טהור. נטלה שניה, טהור. נטלה השלישית, טמא כשיחשב עליו. רבי יוסי אומר, אין צריך מחשבה. וכן הדלפקי: ספסל שנטל אחד מראשיו, טהור. נטל השני, טהור. אם יש בו גבה טפח, טמא. שרפרף שנטל אחד מראשיו, טמא. וכן הכסא שלפני קתדרא: כסא של כלה שנטלו חפויו, בית שמאי מטמאין, ובית הלל מטהרין. שמאי אומר, אף מלבן של כסא, טמא. כסא שקבעו בערבה, בית שמאי מטמאין, ובית הלל מטהרין. שמאי אומר, אף העשוי בה: כסא שלא היו חפויו יוצאין, ונטלו, טמא, שכן דרכו להיות מטהו על צדו ויושב עליו: כסא שנטל חפויו האמצעי והחיצונים קימים, טמא. נטלו החיצונים והאמצעי קים, טמא. רבי שמעון אומר, אם היה רחב טפח: כסא שנטלו שנים מחפויו זה בצד זה, רבי עקיבא מטמא, וחכמים מטהרין. אמר רבי יהודה, אף כסא של כלה שנטלו חפויו ונשתיר בו בית קבלה, טהור, מפני שבטל העקר ובטלה הטפלה: שדה שנטל העליון, טמאה מפני התחתון. נטל התחתון, טמאה מפני העליון. נטל העליון והתחתון, רבי יהודה מטמא מפני הדפין, וחכמים מטהרין. ישיבת הסתת, טמא מדרס: כפת שסרקו, וכרכמו, ועשאו פנים, רבי עקיבא מטמא. וחכמים מטהרין, עד שיחק בו. הסל והכלכלה שמלאן תבן או מוכין, התקינן לישיבה, טהורין. סרגן בגמי או במשיחה, טמאין: האסלה, טמאה מדרס וטמא מת. פרשה, העור טמא מדרס, והברזל טמא טמא מת. הטרסקל שחפויו של עור, טמא מדרס וטמא מת. פרשה, העור טמא מדרס, והטרסקל טהור מכלום. ספסלין שבמרחץ ושתי רגליו של עץ, טמא. אחת של עץ ואחת של אבן, טהור. הנסרין שבמרחץ ששגמן, רבי עקיבא מטמא וחכמים מטהרין, שאינם עשוין אלא שיהיו המים מהלכין תחתיהן. קנקילין שיש בה בית קבלת כסות, טמאה. והעשויה ככורת, טהורה: הכדור והאמום והקמע והתפלין שנקרעו, הנוגע בהן, טמא. ובמה שבתוכן, טהור. האכף שנקרע, הנוגע במה שבתוכו, טמא, מפני שהתפר מחברו:  אלו טמאין משום מרכב, זריז האשקלוני, ומדוכה המדית, ועביט של גמל, וטפיטן של סוס. רבי יוסי אומר, אף טפיטן של סוס טמא משום מושב, מפני שעומדין עליו בקמפון. אבל אכף של נאקה, טמא:  מה בין מרכב למושב. מרכב חלק מגעו ממשאו, ומושב לא חלק מגעו ממשאו. תפית של חמור שהוא יושב עליה, טהור. שנה בה את הנקבין, או שפרצן זה לתוך זה, טמאה:  המטה והכר והכסת של מת, הרי אלו טמאין מדרס. כסא של כלה, ומשבר של חיה, וכסא של כובס שהוא כורם עליו את הכלים, אמר רבי יוסי, אין בהם משום מושב:  החרם, טמא מפני הזוטו. הרשתות, והמכמרות, והמדף, והפלצור, ומצדות הסכרין, טמאין. והאקון, והרטוב, והכלוב, טהורין:  שלשה תריסין הם. תריס הכפוף, טמא מדרס. ושמשחקין בו בקנפון, טמא טמא מת. ודיצת הערביין, טהורה מכלום:  שלש עגלות הן. העשויה כקתדרא, טמאה מדרס. כמטה, טמאה טמא מת. ושל אבנים, טהורה מכלום:  שלש ערבות הן. ערבה משני לג ועד תשעה קבין שנסדקה, טמאה מדרס. שלמה, טמאה טמא מת. והבאה במדה, טהורה מכלום:  שלש תבות הן. תבה שפתחה מצדה, טמאה מדרס. מלמעלן, טמאה טמא מת. והבאה במדה, טהורה מכלום:  שלשה תרבוסין הן. של ספרין, טמא מדרס. שאוכלין עליו, טמא טמא מת. ושל זיתים, טהור מכלום:  שלש בססיות הן. שלפני המטה ושלפני סופרים, טמאה מדרס. ושל דלפקי, טמאה טמא מת. ושל מגדל, טהורה מכלום:  שלש פנקסיות הן. האפיפורין, טמאה מדרס. ושיש בה בית קבול שעוה, טמאה טמא מת. וחלקה, טהורה מכלום:  שלש מטות הן. העשויה לשכיבה, טמאה מדרס. של זגגין, טמאה טמא מת. ושל סרגין, טהורה מכלום:  שלש משפלות הן. של זבל, טמאה מדרס. של תבן, טמאה טמא מת. והפחלץ של גמלים, טהור מכלום:  שלשה מפצים הן. העשויה לישיבה, טמאה מדרס. של צבעין, טמא טמא מת. ושל גתות, טהור מכלום:  שלש חמתות ושלש תורמלין הן. המקבלים כשעור, טמאין מדרס. ושאינן מקבלין כשעור, טמאים טמא מת. ושל עור הדג, טהור מכלום:  שלשה עורות הן. העשוי לשטיח, טמא מדרס. לתכריך הכלים, טמא טמא מת. ושל רצועות ושל סנדלים, טהורה מכלום:  שלשה סדינין הן. העשוי לשכיבה, טמא מדרס. לוילון, טמא טמא מת. ושל צורות, טהור מכלום:  שלש מטפחות הן. של ידים, טמא מדרס. של ספרין, טמאה טמא מת, ושל תכריך ושל נבלי בני לוי, טהורה מכלום:  שלשה פרקילינין הן. של צדי חיה ועוף, טמא מדרס. של חגבין, טמא טמא מת. ושל קיצין, טהור מכלום:  שלש סבכות הן. של ילדה, טמאה טמאת מדרס. של זקנה, טמאה טמא מת. ושל יוצאת לחוץ, טהורה מכלום:  שלש קפות הן. מהוהה שטליה על הבריה, הולכין אחר הבריה. קטנה על הגדולה, הולכין אחר הגדולה. היו שוות, הולכין אחר הפנימית. רבי שמעון אומר, כף מאזנים שטליה על שולי המחם, מבפנים, טמא. מבחוץ, טהור. טליה על צדה, בין מבפנים בין מבחוץ, טהור:  כל הכלים יש להם אחורים ותוך, כגון הכרים והכסתות והשקין והמרצופין, דברי רבי יהודה. רבי מאיר אומר, כל שיש לו תוברות, יש לו אחורים ותוך. וכל שאין לו תוברות, אין לו אחורים ותוך. השלחן והדלפקי, יש להם אחורים ותוך, דברי רבי יהודה. רבי מאיר אומר, אין להם אחורים. וכן טבלא שאין לה לזבז: המרדע יש לו אחורים ותוך, משבעה לחרחור, מארבעה לדרבן, דברי רבי יהודה. רבי מאיר אומר, אין להם, לא הזכרו ארבעה ושבעה אלא לשירים: מדות יין ושמן, וזומא לסטרא, ומסננת של חרדל, ומשמרת של יין, יש להן אחורים ותוך, דברי רבי מאיר. רבי יהודה אומר, אין להם. רבי שמעון אומר, יש להם. נטמאו מאחוריהן, מה שבתוכן טהור, וצריך להטביל: הרבע וחצי הרבע, נטמא הרבע, לא נטמא חצי הרבע. נטמא חצי הרבע, לא נטמא הרבע. אמרו לפני רבי עקיבא, הואיל וחצי הרבע אחורים לרבע, כלי שנטמא תוכו לא נטמאו אחוריו. אמר להן, של כת קודמין היא, או שמא הרבע אחורים לחצי הרבע, כלי שנטמאו אחוריו, לא נטמא תוכו: נטמא הרבע, הרבע ואחוריו טמאין, חצי הרבע ואחוריו טהורין. נטמא חצי הרבע, חצי הרבע ואחוריו טמאין, הרבע ואחוריו טהורין. נטמאו אחורי הרבע, אחורי חצי הרבע טהורין, דברי רבי מאיר. וחכמים אומרים, אין חולקין את הגביין. וכשהוא מטביל, מטביל את כלו: כני כלים, ואגניהם, ואזניהם, וידות הכלים המקבלים, שנפלו עליהן משקין, מנגבן והם טהורים. ושאר כל הכלים (שאינם יכולין לקבל רמונים), שאין להם אחורים ותוך, שנפלו משקין על מקצתו, כלו טמא. כלי שנטמאו אחוריו במשקין, אחוריו טמאים, תוכו ואגנו ואזנו וידיו טהורין. נטמא תוכו, כלו טמא: כל הכלים יש להן אחורים ותוך, ויש להם בית צביעה. רבי טרפון אומר, לערבה גדולה של עץ. רבי עקיבא אומר, לכוסות. רבי מאיר אומר, לידים הטמאות והטהורות. אמר רבי יוסי, לא אמרו אלא לידים הטהורות בלבד: כיצד. היו ידיו טהורות ואחורי הכוס טמאים, אחזו בבית צביעתו, אינו חושש שמא נטמאו ידיו באחורי הכוס. היה שותה בכוס שאחוריו טמאים, אינו חושש שמא נטמא המשקה שבפיו באחורי הכוס וחזר וטמא הכוס. קמקום שהוא מרתיח, אינו חושש שמא יצאו משקין מתוכו ונגעו באחוריו וחזרו לתוכו: כלי הקדש אין להם אחורים ותוך, ואין להם בית צביעה. ואין מטבילים כלים בתוך כלים לקדש. כל הכלים יורדין לידי טמאתן במחשבה, ואינן עולים מידי טמאתן אלא בשנוי מעשה, שהמעשה מבטל מיד המעשה ומיד מחשבה, ומחשבה אינה מבטלת לא מיד מעשה ולא מיד מחשבה: סנדל עמקי, וכיס של שנצות, רבי יהודה אומר, אף כפיפה מצרית, רבן שמעון בן גמליאל אומר, אף סנדל לדיקי כיוצא בהן, הרי אלו מטמאין ומטהרין שלא באמן. אמר רבי יוסי, והלא כל הכלים מטמאין ומטהרין שלא באמן. אבל אלו, אף על פי שהן מתרין, טמאין, שההדיוט יכול להחזירם. לא אמרו אלא בכפיפה מצרית, שאף האמן אינו יכול להחזירה: כיס של שנצות שנטלו שנציו, טמא. נפשט, טהור. טלה עליו את המטלת מלמטן, טמא. כיס לתוך כיס, שנטמא אחד מהן במשקה, לא נטמא חברו. צרור המרגלית, טמא. צרור המעות, רבי אליעזר מטמא, וחכמים מטהרים: כף לוקטי קוצים, טהורה. הזון והברכיר, טמאין. והשרוולים, טמאין. והפרקלימין, טהורין. וכל בית אצבעות, טהורות, חוץ משל קיצין, מפני שהיא מקבלת את האוג. נקרעה, אם אינה מקבלת את רב האוג, טהורה: סנדל שנפסקה אחת מאזניו ותקנה, טמא מדרס. נפסקה שניה ותקנה, טהור מן המדרס אבל טמא מגע מדרס. לא הספיק לתקן את הראשונה עד שנפסקה שניה, טהורה. נפסק עקבו, נטל חוטמו, או שנחלק לשנים, טהור. סולים שנפסק מכל מקום, טהור. מנעל שנפחת, אם אינו מקבל את רב הרגל, טהור. מנעל שעל האמום, רבי אליעזר מטהר, וחכמים מטמאים. כל חמתות צרורות, טהורות, חוץ משל ערביין. רבי מאיר אומר, צרור שעה, טהורות. צרור עולם, טמאות. רבי יוסי אומר, כל חמתות צרורות, טהורות: אלו עורות טמאין מדרס, עור שחשב עליו לשטיח, עור סקרטיא, עור קטבליא, עור החמר, עור הכתן, עור הכתף, עור הרופא, עור העריסה, עור הלב של קטן, עור הכר, עור הכסת, מדרס. עור הסרוק, עור הסורק, רבי אליעזר אומר, מדרס. וחכמים אומרים, טמא מת: עב כסות, ותכריך כסות, מדרס. עב ארגמן, ותכריך ארגמן, בית שמאי אומרים, מדרס. ובית הלל אומרים, טמא מת. עור שעשאו חפוי לכלי, טהור. למשקלות, טמא. רבי יוסי מטהר משום אביו: כל מקום שאין חסרון מלאכה, מחשבה מטמאתן. וכל מקום שיש חסרון מלאכה, אין מחשבה מטמאתן, אלא העצבה: עורות בעל הבית, מחשבה מטמאתן. ושל עבדן, אין מחשבה מטמאתן. ושל גנב, מחשבה מטמאתן. ושל גזלן, אין מחשבה מטמאתן. רבי שמעון אומר, חלוף הדברים, של גזלן, מחשבה מטמאתן. ושל גנב, אין מחשבה מטמאתן, מפני שלא נתיאשו הבעלים: עור שהוא טמא מדרס, וחשב עליו לרצועות ולסנדלין, כיון שנתן בו את האזמל, טהור, דברי רבי יהודה. וחכמים אומרים, עד שימעטנו פחות מחמשה טפחים. רבי אלעזר בר רבי צדוק אומר, אף העושה מטפחת מן העור, טמאה. ומן הכסת, טהורה: הבגד מטמא משום חמשה שמות. השק, משום ארבעה. העור, משום שלשה. העץ, משום שנים. וכלי חרס, משום אחד. כלי חרס מטמא משום כלי קבול. כל שאין לו תוך בכלי חרס, אין לו אחורים. מוסף עליו העץ, שהוא מטמא משום מושב. וכן טבלא שאין לה לזבז, בכלי עץ, טמאה, ובכלי חרס, טהורה. מוסף עליו העור, שהוא מטמא משום אהלים. מוסף עליו השק, שהוא מטמא משום אריג. מוסף עליו הבגד, שהוא מטמא משום שלש על שלש: הבגד מטמא משום שלשה על שלשה, למדרס, ומשום שלש על שלש לטמא מת. השק ארבעה על ארבעה, העור חמשה על חמשה, מפץ ששה על ששה, שוין למדרס ולטמא מת. רבי מאיר אומר, השק שיריו ארבעה, ותחלתו משיגמר: העושה שנים מן הבגד ואחד מן השק, שלשתן מן השק ואחד מן העור, ארבעה מן העור ואחד מן המפץ, טהור. חמשה מן המפץ ואחד מן העור, ארבעה מן העור ואחד מן השק, שלשה מן השק ואחד מן הבגד, טמא. זה הכלל, כל שחבר לו מן החמור ממנו, טמא. מן הקל ממנו, טהור: המקצע מכלם טפח על טפח, טמא. משולי הקפה טפח על טפח, טמא. מצדדי הקפה, רבי שמעון מטהר. וחכמים אומרים, המקצע טפח על טפח בכל מקום, טמא: בלויי נפה וכברה שהתקינן לישיבה, רבי עקיבא מטמא, וחכמים מטהרין עד שיקצע. כסא של קטן שיש לו רגלים, אף על פי שאין בו גבה טפח, טמא. חלוק של קטן, רבי אליעזר אומר, כל שהוא. וחכמים אומרים, עד שיהיה בו כשעור, ונמדד כפול: אלו נמדדין כפולין. אמפליא, ופמוליניא, ומכנסים, וכובע, וכיס של פנדיא. ומטלית שטליה על השפה, אם פשוטה, נמדדת פשוטה, ואם כפולה, נמדדת כפולה: הבגד שארג בו שלשה על שלשה, ונטמא מדרס, והשלים עליו את כל הבגד, ואחר כך נטל חוט אחד מתחלתו, טהור מן המדרס, אבל טמא מגע מדרס. נטל חוט אחד מתחלתו, ואחר כך השלים עליו את כל הבגד, טמא מגע מדרס: וכן בגד שארג בו שלש על שלש, ונטמא טמא מת, והשלים עליו את כל הבגד, ואחר כך נטל חוט אחד מתחלתו, טהור מטמא מת, אבל טמא מגע טמא מת. נטל חוט אחד מתחלתו, ואחר כך השלים עליו את כל הבגד, טהור, מפני שאמרו, שלש על שלש שנתמעט, טהור. אבל שלשה על שלשה שנתמעט, אף על פי שטהור ממדרס, טמא בכל הטמאות: סדין שהוא טמא מדרס, ועשאו וילון, טהור מן המדרס, אבל טמא מגע מדרס. אמר רבי יוסי, וכי באיזה מדרס נגע זה. אלא אם כן נגע בו הזב, טמא במגע הזב: שלשה על שלשה שנחלק, טהור מן המדרס, אבל טמא מגע מדרס. אמר רבי יוסי, וכי באיזה מדרס נגע זה. אלא אם כן נגע בו הזב, טמא מגע הזב: שלשה על שלשה, באשפות, בריא וצורר מלח. בבית, או בריא או צורר מלח. כמה מלח יהא צורר, רבע. רבי יהודה אומר, בדקה. וחכמים אומרים, בגסה. אלו ואלו מתכונים להקל. רבי שמעון אומר, שוים שלשה על שלשה באשפות לשלש על שלש בבית: שלשה על שלשה שנקרע, אם נתנו על הכסא ובשרו נוגע בכסא, טהור, ואם לאו, טמא. שלש על שלש שנמהה ממנה חוט אחד, או שנמצא בו קשר, או שני חוטין מתאימין, טהורה. שלש על שלש שהשליכה באשפות, טהורה. החזירה, טמאה. לעולם השלכתה מטהרתה, וחזרתה מטמאתה, חוץ משל ארגמן ושל זהורית טובה. רבי אליעזר אומר, אף מטלית חדשה כיוצא בהן. רבי שמעון אומר, כלן טהורין, לא הזכרו אלא מפני השבת אבדה: שלש על שלש שנתנה בכדור, או שעשאה כדור בפני עצמה, טהורה. אבל שלשה על שלשה שנתנו בכדור, טמא. עשאו כדור בפני עצמו, טהור, מפני שהתפר ממעטו: פחות משלשה על שלשה שהתקינו לפוק בו את המרחץ, לנער בו את הקדרה, לקנח בו את הרחים, בין מוכן בין שאינו מוכן, טמא, דברי רבי אליעזר. רבי יהושע אומר, בין מן המוכן, בין שאינו מן המוכן, טהור. רבי עקיבא אומר, מן המוכן, טמא. שאינו מן המוכן, טהור: העושה אספלנית, בין בבגד בין בעור, טהורה. רבי יוסי אומר, על העור, טהור. מלוגמא, בבגד, טהורה, ובעור, טמאה. רבן שמעון בן גמליאל אומר, אף בבגד, טמאה, מפני שהיא ננערת: מטפחות ספרים, בין מצירות בין שאינן מצירות, טמאות, כדברי בית שמאי. בית הלל אומרים, מצירות, טהורות, ושאינם מצירות, טמאות. רבן גמליאל אומר, אלו ואלו טהורות: כפה שהוא טמא מדרס, ונתנו על הספר, טהור מן המדרס, אבל טמא טמא מת. חמת שעשאה שטיח, ושטיח שעשאו חמת, טהור. חמת שעשאה תורמל ותורמל שעשאו חמת, כר שעשאו סדין וסדין שעשאו כר, כסת שעשאה מטפחת ומטפחת שעשאה כסת, טמא. זה הכלל, כל ששנהו לשמו, טמא. לשם אחר, טהור: מטלית שטליה על הקפה, מטמאה אחד ופוסלת אחד. הפרישה מן הקפה, הקפה מטמא אחד ופוסלת אחד, והמטלית טהורה. טליה על הבגד, מטמא שנים ופוסלת אחד. הפרישה מן הבגד, הבגד מטמא אחד ופוסל אחד, והמטלית מטמאה שנים ופוסלת אחד. וכן הטולה על השק או על העור, דברי רבי מאיר. רבי שמעון מטהר. רבי יוסי אומר, על העור, טהור. על השק, טמא, מפני שהוא אריג: שלש על שלש שאמרו, חוץ מן המלל, דברי רבי שמעון. וחכמים אומרים, שלש על שלש מכונת. טליה על הבגד, מרוח אחת, אינו חבור. משתי רוחות זו כנגד זו, חבור. עשאו כמין גאם, רבי עקיבא מטמא, וחכמים מטהרין. אמר רבי יהודה, במה דברים אמורים, בטלית. אבל בחלוק, מלמעלן, חבור. ומלמטן, אינו חבור: בגדי עניים, אף על פי שאין בהם שלש על שלש, הרי אלו טמאין מדרס. טלית שהתחיל בה לקרעה, כיון שנקרע רבה, אינו חבור. העבים והרכים, אין בהם משום שלש על שלש: כסת הסבלין, טמאה מדרס. משמרת של יין, אין בה משום מושב. סבכה של זקנה, טמאה משום מושב. חלוק של יוצאת החוץ העשוי כסבכה, טהור. העושה בגד מן החרם, טהור. ומזוטו, טמא. רבי אליעזר בן יעקב אומר, אף העושה בגד מן החרם וכפלו, טמא: סבכה שהתחיל בה מפיה, טהורה, עד שיגמר את קורקורתה. התחיל בה מקורקורתה, טהורה, עד שיגמר את פיה. שביס שלה, טמא בפני עצמו. החוטין שלה, טמאין משום חבור. סבכה שנקרעה, אם אינה מקבלת את רב השער, טהורה: נומי הסדין והסודרין והטרטין והפליון של ראש, שש אצבעות. של אפקרסין, עשר. נימי סגוס, והרדיד, והחלוק, והטלית, שלש אצבעות. נימי כפה של זקנה, והגומדין של ערביין, והקלקין, והפנדא, והמעפרת, והפרגוד, נימיהן כל שהן: שלש כסתות של צמר, שש של פשתן, שלשה סדינין, שתים עשרה מטפחות, שני סובריקין, חלוק אחד, טלית אחד, קלבקרין אחד, חבור לטמאה ולהזיה. יתר מכאן, חבור לטמאה, ואין חבור להזיה. רבי יוסי אומר, אף לא לטמאה: חוט המשקלת, שנים עשר. של חרשין, שמנה עשר. של בנין, חמשים אמה. יתר מכאן, אם רצה לקים, טהור. של סידין ושל צירין, כל שהן: חוט מאזנים של זהבים ושל שוקלי ארגמן טוב, שלש אצבעות. יד הקרדם מאחריו, שלש אצבעות. רבי יוסי אומר, טפח, טהור: חוט מאזנים של חנונים, של בעלי בתים טפח. יד הקרדם מלפניו, טפח. שירי יד הפרגול, טפח. יד מקבת של יד של מפתחי אבנים, טפח: חוט מאזנים של צמרים, ושל שוקלי זכוכית, טפחים. יד המקור, טפחים. יד המעצד של לגיונות, טפחים. יד הקרנס של זהבים, טפחים. ושל חרשין, שלשה טפחים: שירי הדרבן מלמעלן, ארבעה. יד הבדיד, ארבעה. יד הקרדם של נכוש, חמשה. יד בן הפטיש, חמשה. ושל הפטיש, ששה. יד הקרדם של בקוע ושל עדיר, ששה. ויד מקבת של סתתין, ששה: שירי חרחור מלמטן, שבעה. יד מגרפה של בעלי בתים, בית שמאי אומרים, שבעה. בית הלל אומרים, שמנה. של סידין, בית שמאי אומרים, תשעה. בית הלל אומרים, עשרה. יתר מכאן, אם רצה לקים, טמא. ויד משמשי האור, כל שהוא: כלי זכוכית, פשוטיהן טהורין, ומקבליהן טמאים. נשברו, טהרו. חזר ועשה מהן כלים, מקבלין טמאה מכאן ולהבא. הטבלא והאסקוטלא של זכוכית, טהורין. אם יש להן לזבז, טמאים. שולי קערה ושולי אסקוטלא של זכוכית שהתקינן לתשמיש, טהורין. קרטסן או שפן בשופין, טמאין: אספקלריא, טהורה. ותמחוי שעשאו אספקלריא, טמא. ואם מתחלה עשאו לשם אספקלריא, טהור. תרוד שהוא נותנו על השלחן, אם מקבל כל שהוא, טמא. ואם לאו, רבי עקיבא מטמא, רבי יוחנן בן נורי מטהר: כוס שנפגם רבו, טהור. נפגם בו שלש ברבו, טהור. רבי שמעון אומר, אם מפזר הוא את רב המים, טהור. נקב, ועשאו בין בבעץ בין בזפת, טהור. רבי יוסי אומר, בבעץ, טמא, ובזפת, טהור: צלוחית קטנה שנטל פיה, טמאה. וגדולה שנטל פיה, טהורה. של פליטון שנטל פיה, טהורה, מפני שהיא סורחת את היד. לגינין גדולים שנטל פיהן, טמאין, מפני שהוא מתקנן לכבשין. והאפרכס של זכוכית, טהורה. אמר רבי יוסי, אשריך כלים, שנכנסת בטמאה, ויצאת בטהרה: 