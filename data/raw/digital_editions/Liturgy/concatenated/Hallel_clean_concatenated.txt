ברוך אתה יהוה, אלהינו מלך העולם, אשר קדשנו במצותיו, וצונו לקרא את ההלל:הללויה הללו עבדי יהוה. הללו את שם יהוה: יהי שם יהוה מבורך. מעתה ועד עולם: ממזרח שמש עד מבואו. מהלל שם יהוה: רם על כל גוים יהוה. על השמים כבודו: מי כיהוה אלהינו המגביהי לשבת: המשפילי לראות בשמים ובארץ: מקימי מעפר דל. מאשפת ירים אביון: להושיבי עם נדיבים. עם נדיבי עמו: מושיבי עקרת הבית. אם הבנים שמחה. הללויה:בצאת ישראל ממצרים, בית יעקב מעם לעז: היתה יהודה לקדשו, ישראל ממשלותיו: הים ראה וינס, הירדן יסב לאחור: ההרים רקדו כאילים, גבעות כבני צאן: מה לך הים כי תנוס, הירדן תסב לאחור: ההרים תרקדו כאילים, גבעות כבני צאן: מלפני אדון חולי ארץ, מלפני אלוה יעקב: ההפכי הצור אגם מים, חלמיש למעינו מים:<small>בר"ח ובחוה"מ פסח גם שני הימים האחרונים של פסח מדלגין זה:</small>לא לנו יהוה לא לנו. כי לשמך תן כבוד. על חסדך על אמתך: למה יאמרו הגוים. איה נא אלהיהם: ואלהינו בשמים. כל אשר חפץ עשה: עצביהם כסף וזהב. מעשה ידי אדם: פה להם ולא ידברו. עינים להם ולא יראו: אזנים להם ולא ישמעו. אף להם ולא יריחון: ידיהם ולא ימישון. רגליהם ולא יהלכו. לא יהגו בגרונם: כמוהם יהיו עשיהם. כל אשר בטח בהם: ישראל בטח ביהוה. עזרם ומגנם הוא: בית אהרן בטחו ביהוה. עזרם ומגנם הוא: יראי יהוה בטחו ביהוה. עזרם ומגנם הוא:יהוה זכרנו יברך, יברך את בית ישראל, יברך את בית אהרן: יברך יראי יהוה, הקטנים עם הגדלים: יסף יהוה עליכם, עליכם ועל בניכם: ברוכים אתם ליהוה, עשה שמים וארץ: השמים שמים ליהוה, והארץ נתן לבני אדם: לא המתים יהללו יה, ולא כל ירדי דומה: ואנחנו נברך יה, מעתה ועד עולם, הללויה:<small>בר"ח ובחוה"מ פסח גם שני הימים האחרונים של פסח מדלגין זה:</small>אהבתי כי ישמע יהוה את קולי תחנוני: כי הטה אזנו לי. ובימי אקרא: אפפוני חבלי מות. ומצרי שאול מצאוני. צרה ויגון אמצא: ובשם יהוה אקרא. אנה יהוה מלטה נפשי: חנון יהוה וצדיק. ואלהינו מרחם: שמר פתאים יהוה. דלותי ולי יהושיע: שובי נפשי למנוחיכי. כי יהוה גמל עליכי: כי חלצת נפשי ממות. את עיני מן דמעה. את רגלי מדחי: אתהלך לפני יהוה. בארצות החיים: האמנתי כי אדבר. אני עניתי מאד: אני אמרתי בחפזי. כל האדם כזב:מה אשיב ליהוה, כל תגמולוהי עלי: כוס ישועות אשא, ובשם יהוה אקרא: נדרי ליהוה אשלם, נגדה נא לכל עמו: יקר בעיני יהוה המותה לחסידיו: אנה יהוה כי אני עבדך, אני עבדך בן אמתך, פתחת למוסרי: לך אזבח זבח תודה, ובשם יהוה אקרא: נדרי ליהוה אשלם, נגדה נא לכל עמו: בחצרות בית יהוה בתוככי ירושלים, הללויה:הללו את יהוה כל גוים, שבחוהו כל האמים: כי גבר עלינו חסדו, ואמת יהוה לעולם, הללויה: הודו ליהוה כי טוב - כי לעולם חסדו: יאמר נא ישראל - כי לעולם חסדו: יאמרו נא בית אהרן - כי לעולם חסדו: יאמרו נא יראי יהוה - כי לעולם חסדו: מן המצר קראתי יה. ענני במרחב יה: יהוה לי לא אירא. מה יעשה לי אדם: יהוה לי בעוזרי. ואני אראה בשנאי: טוב לחסות ביהוה. מבטח באדם: טוב לחסות ביהוה. מבטח בנדיבים: כל גוים סבבוני. בשם יהוה כי אמילם: סבוני גם סבבוני. בשם יהוה כי אמילם: סבוני כדבורים. דעכו כאש קוצים. בשם יהוה כי אמילם: דחה דחיתני לנפל. ויהוה עזרני: עזי וזמרת יה. ויהי לי לישועה: קול רנה וישועה באהלי צדיקים. ימין יהוה עשה חיל: ימין יהוה רוממה. ימין יהוה עשה חיל: לא אמות כי אחיה. ואספר מעשי יה: יסור יסרני יה. ולמות לא נתנני: פתחו לי שערי צדק. אבא בם אודה יה: זה השער ליהוה. צדיקים יבאו בו: אודך כי עניתני. ותהי לי לישועה. אודך כי עניתני. ותהי לי לישועה. אבן מאסו הבונים. היתה לראש פנה. אבן מאסו הבונים. היתה לראש פנה. מאת יהוה היתה זאת. היא נפלאת בעינינו. מאת יהוה היתה זאת. היא נפלאת בעינינו. זה היום עשה יהוה. נגילה ונשמחה בו. זה היום עשה יהוה. נגילה ונשמחה בו:אנא יהוה הושיעה נא: אנא יהוה הושיעה נא: אנא יהוה הצליחה נא: אנא יהוה הצליחה נא:ברוך הבא בשם יהוה. ברכנוכם מבית יהוה: ברוך הבא בשם יהוה. ברכנוכם מבית יהוה: אל יהוה ויאר לנו. אסרו חג בעבותים. עד קרנות המזבח: אל יהוה ויאר לנו. אסרו חג בעבותים. עד קרנות המזבח: אלי אתה ואודך. אלהי ארוממך: אלי אתה ואודך. אלהי ארוממך: הודו ליהוה כי טוב. כי לעולם חסדו: הודו ליהוה כי טוב. כי לעולם חסדו:יהללוך יהוה אלהינו על כל מעשיך. וחסידיך צדיקים עושי רצונך. וכל עמך בית ישראל. ברנה יודו ויברכו וישבחו ויפארו וישוררו וירוממו ויעריצו ויקדישו וימליכו את שמך מלכנו תמיד. כי לך טוב להודות. ולשמך נאה לזמר. כי מעולם ועד עולם אתה אל: ברוך אתה יהוה מלך מהלל בתשבחות: